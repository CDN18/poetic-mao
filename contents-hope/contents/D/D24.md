---
title: 七律四首·改胡乔木《七一抒情》
description: 年代不详
article: false
---

# 七律四首·改胡乔木《七一抒情》

## 其一

如此江山如此人，千年不遇我逢辰。

挥将日月长明笔，写就雷霆不朽文。

指顾崎岖成里道，笑谈荆棘等浮云。

旌旗猎猎春风暖，万目环球看大军。

## 其二

滚滚江流万里长，几分几合到汪洋。

源头尽望千堆雪，中道常迴九曲肠。

激浪冲天春汛怒，奔雷动地早潮狂。

层峦叠嶂今安在？一入沧溟喜浩茫。

## 其三

历经春夏共秋冬，四季风光任不同。

勤逐炎凉看黄鸟，独欺冰雪挺苍松。

寒虫向壁寻残梦，勇士乘风薄太空。

天外莫愁迷道路，早驱彩笔作长虹。

## 其四

六洲环顾满疮痍，冢突狼奔猎者谁？

肝胆誓分兄弟难，头颅不向寇仇低。

自由合酒血成碧，胜利从来竿作旗。

休向英雄夸核弹，欣荣试看比基尼。
